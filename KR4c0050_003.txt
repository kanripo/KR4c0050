# -*- mode: mandoku-view; -*-
#+TITLE: 五百家註柳先生集
#+DATE: 2015-08-24 23:47:40.518971
#+PROPERTY: ID KR4c0050
#+PROPERTY: BASEEDITION WYG    
#+PROPERTY: JUAN 卷三
<pb:KR4c0050_WYG_003-1a>¶
欽定四庫全書¶
　五百家註栁先生集巻三¶
　論¶
　　封建論¶
　　　(童曰唐宗室傳賛曰唐興疏屬畢王至太宗時/與名臣蕭瑀等喟然講封建事欲與三代比隆)¶
　　　(而魏徴李百藥皆謂不然顔師古獨議建諸侯/當少其力與州縣雜治由是罷不復議至名儒)¶
　　　(劉秩目武氏之禍則謂郡縣不可以乆安大抵/與曹陸相上下而杜佑栁宗元深探其本據古)¶
　　　(騐今而反復焉補註蘇内翰志林曰昔之論封/建者曹元首陸機劉頌及唐太宗時魏徴李百)¶
<pb:KR4c0050_WYG_003-1b>¶
　　　(藥顔師古其後劉秩杜佑栁宗元宗元之論出/而諸子之論廢矣雖聖人復起不能易也范太)¶
　　　(史唐鑑亦以公之論為然以謂後世如有王者/擇守令以治郡縣亦足以致太平何必封建哉)¶
　　　(又武威孔氏曰韓退之文章過子厚而/議論不及子厚作封建論退之所無)¶
天地果無初乎吾不得而知之也生人果有初乎吾不¶
得而知之也然則孰為近曰有初為近孰明之由封建¶
而明之也彼封建者更古聖王堯舜禹湯文武而莫能¶
去之葢非不欲去之也勢不可也勢之來(一有/則字)其生人¶
之初乎不初無以有封建封建非聖人意也彼其初與¶
<pb:KR4c0050_WYG_003-2a>¶
萬物皆生草木榛榛(童曰説文云榛叢也文選/註云聚皃○榛側侁切)鹿豕狉¶
狉(張曰鹿子曰狉孫曰/狉狉衆貌○狉音丕)人不能搏噬(摶噬音/博誓)而且無毛¶
羽莫克自奉自衛荀卿有言必將假物以為用者也夫¶
假物者必爭爭而不已必就其能斷曲直者而聴命焉¶
其智而明者所伏必衆告之以直而不改必痛之而後¶
畏由是君長刑政生焉故近者聚而為羣羣之分其爭¶
必大大而後有兵有徳又有大者衆羣之長又就而聴¶
命焉以安其屬於是有諸侯之列則其争又有大者焉¶
<pb:KR4c0050_WYG_003-2b>¶
徳又大者(一作徳又/有大者)諸侯之列又就而聴命焉以安其¶
封於是有方伯連帥之類(嚴曰禮記十國/以為連連有帥)則其爭又有¶
大者焉徳又大者(一夲作徳/又有大者)方伯連帥之類又就而聴¶
命焉以安其人然後天下㑹於一是故有里胥而後有¶
縣大夫有縣大夫而後有諸侯有諸侯而後有方伯連¶
帥有方伯連帥而後有天子自天子至於里胥其徳在¶
人者死必求其嗣而奉之故封建非聖人意也勢也夫¶
堯舜禹湯之事逺矣及有周而甚詳周有天下裂土田¶
<pb:KR4c0050_WYG_003-3a>¶
而𤓰分之(孫曰瓜分者言如/剖瓜也𤓰如字)設五等邦羣后布履星羅¶
(履一/作濩)四周於天下輪運而輻集(輪音倫/輻音福)合為朝覲㑹同¶
離為守臣扞城(童曰詩兔罝公侯干城扞/干同音户旦切守舒救切)然而降于夷¶
王害禮傷尊下堂而迎覲者(韓曰禮記覲禮天子不下/堂而見諸侯下堂而見諸)¶
(侯天子之失禮/也由夷王以下)歴于宣王挾中興復古之徳雄南征北¶
伐之威卒不能定魯侯之嗣陵夷迄於幽厲王室東徙¶
而自列為諸侯矣(孫曰國語魯武公以括與戯見王王/立戯樊仲山父諫曰下事上少事長)¶
(所以為順也今立諸侯而建其少是教逆也王卒立之/武公歸而卒及魯人殺懿公而立伯御宣王伐魯立孝)¶
<pb:KR4c0050_WYG_003-3b>¶
(公諸侯從是而不睦懿公即戯伯御即括孝公名稱懿/公之弟事亦見史記孝公二十五年諸侯畔周犬戎殺)¶
(幽王秦始/列為諸侯)厥後問鼎之輕重者有之(韓曰宣三年左氏/楚子觀兵于周疆)¶
(定王使王孫滿勞楚子楚/子問鼎之大小輕重焉)射王中肩者有之(韓曰桓五/年左氏王)¶
(以諸侯伐鄭鄭伯禦之祝/&KR0389;射王中肩中音去聲)伐凡伯誄萇𢎞者有之(韓曰/隐七)¶
(年春秋戎伐凡伯于楚&KR0588;以歸襄三年左氏劉氏范氏/世為昏姻萇𢎞事劉文公故周與范氏趙鞅以為討周)¶
(人殺萇𢎞/○萇音長)天下乖盭(音/戾)無君君之心余以為周之䘮乆¶
矣徒建空名于公侯之上耳得非諸侯之盛强末大不¶
掉之咎與(韓曰説文云掉摇也左/氏尾大不掉徒弔切)遂判為十二合為七¶
<pb:KR4c0050_WYG_003-4a>¶
國(合一/作吞)威分於陪臣之邦國殄於後封之秦則周之敗¶
端其在乎此矣秦有天下裂都㑹而為之郡邑廢侯衛¶
而為之守宰據天下之雄圖都六合之上游攝制四海¶
運於掌握之内此其所以為得也不數載而天下大壞¶
其有由矣(一無/其字)亟役萬人暴其威刑竭其貨賄負鋤挺¶
謫戍之徒(孫曰賈誼過秦論曰陳涉率罷敗之卒將數/百之衆轉而攻秦山東豪俊遂並起而亡秦)¶
(矣鉏耰棘矜不敵於鈎㦸長鎩謫戍之/衆不亢於九國之師而成敗異變何也)圜視而合從(孫/曰)¶
(圜視而起亦見賈誼論/圜視驚愕也從子容切)大呼而成羣時則有叛人而無¶
<pb:KR4c0050_WYG_003-4b>¶
叛吏(韓曰叛人謂陳/勝吳廣之屬)人怨於下而吏畏於上天下相合¶
殺守刼令而並起咎在人怨非郡邑之制失也漢有天¶
下矯秦之枉徇周之制剖海内而立宗子封功臣數年¶
之間奔命扶傷之不暇困平城(孫曰髙祖七年撃/韓王信困平城)病流¶
矢(孫曰髙祖十二年撃/黥布為流矢所中)陵遲不救者三代後乃謀臣獻¶
畫而離削自守矣(孫曰謂賈誼主父/偃欲分王子弟也)然而封建之始¶
郡邑居半時則有叛國而無叛郡(韓曰叛國謂吳/楚七國反也)秦制之¶
得亦以明矣繼漢而帝者雖百代可知也唐興制州邑¶
<pb:KR4c0050_WYG_003-5a>¶
立守宰此其所以為宜也然猶桀猾時起虐害方域者¶
失不在於州而在於兵時則有叛將而無叛州(韓曰叛/将謂藩)¶
(鎮擁重/兵者)州縣之設固不可革也或者曰封建者必私其¶
土子其人適其俗修其理施化易也守宰者茍其心思¶
遷其秩而已何能理乎(理一/作治)余又非之周之事跡斷可¶
見矣列侯驕盈黷貨事戎(孫曰戎謂戎/事黷音讀)大凡亂國多理¶
國寡侯伯不得變其政天子不得變其君私土子人者¶
百不有一失在於制不在於政周事然也秦之事跡亦¶
<pb:KR4c0050_WYG_003-5b>¶
斷可見矣有理人之制而不委郡邑是矣有理人之臣¶
而不使守宰是矣郡邑不得正其制守宰不得行其理¶
酷刑苦役而萬人側目失在於政不在於制秦事然也¶
漢興天子之政行於郡不行於國制其守宰不制其侯王¶
侯王雖亂不可變也國人雖病不可除也及夫大逆不道¶
然後掩捕而遷之勒兵而夷之耳大逆未彰姦利浚財¶
怙勢作威大刻於民者無如之何及夫郡邑可謂理且¶
安矣何以言之且漢知孟舒於田叔(孫曰漢書田叔傳/文帝立召叔問曰)¶
<pb:KR4c0050_WYG_003-6a>¶
(公知天下長者乎叔曰故雲中守孟舒長者也時孟舒/坐虜大入雲中免上曰先帝置舒雲中十餘年矣虜帝)¶
(一入不能堅守士卒戰死者數百人長者固殺人乎叔/曰孟舒知士卒罷弊不忍出言士争臨城死敵以故死)¶
(者數百人是乃孟舒所以為長者上/曰賢哉孟舒後召以為雲中太守)得魏尚於馮唐(孫/曰)¶
(馮唐傳唐謂文帝曰魏尚為雲中守坐上功首虜差六/級陛下下之吏陛下雖得頗收不能用也帝悦令唐持)¶
(節赦尚復以/為雲中守)聞黄霸之明審(韓曰漢書黄霸傳霸為潁/川太守外寛内明得吏民)¶
(心治為天下苐一徴守京兆尹秩二千石坐發民治馳/道不先聞又發騎士詣北軍馬不適士劾乏軍興連貶)¶
(秩有詔歸潁川太守官以八百石/治如其前前後八年郡中愈治)覩汲黯之簡靖(韓曰/汲黯)¶
(傳黯學黄老言治官民好清静不苛細為淮陽太/守卧閤不岀嵗餘東海大治上聞召為主爵都尉)拜之¶
<pb:KR4c0050_WYG_003-6b>¶
可也復其位可也(補註即謂孟舒魏尚/黄霸復守雲中潁川)卧而委之以輯¶
一方可也(補註即謂汲黯卧治東/海○輯音集藉入切)有罪得以黜有能得¶
以賞朝拜而不道夕斥之矣夕受而不法朝斥之矣設¶
使漢室盡城邑而侯王之縱令其亂人戚之而已孟舒¶
魏尚之術莫得而施黄霸汲黯之化莫得而行明譴而¶
導之拜受而退已違矣(一本違矣上/有斯必二字)下令而削之締交¶
合從之謀(韓曰締説文云結不/觧也○締丁計切)周於同列則相顧裂眦¶
(韓曰説文眦目匡/也○眦疾智切)勃然而起幸而不起則削其半削其¶
<pb:KR4c0050_WYG_003-7a>¶
半民猶瘁矣曷若舉而移之以全其人乎漢事然也今¶
國家盡制郡邑連置守宰其不可變也固矣善制兵謹¶
擇守則理平矣或者又曰夏商周漢封而延秦郡邑而¶
促尤非所謂知理者也魏之承漢也封爵猶建晉之承¶
魏也因循不革而二姓陵替不聞延祚今矯而變之垂¶
二百祀大業彌固何繫于諸侯哉或者又以為殷周聖¶
王也而不革其制固不當復議也是大不然夫殷周之¶
不革者是不得巳也葢以諸侯歸殷者三千焉資以黜¶
<pb:KR4c0050_WYG_003-7b>¶
夏湯不得而廢歸周者八百焉資以勝殷武王不得而¶
易徇之以為安仍之以為俗湯武之所不得巳也夫不¶
得巳非公之大者也私其力于巳也私其衛于子孫也¶
秦之所以革之者其為制公之大者也其情私也私其¶
一已之威也私其盡臣畜于我也然而公天下之端自¶
秦始夫天下之道理安斯得人者也使賢者居上不肖¶
者居下而後可以理安今夫封建者繼世而理繼世而¶
理者上果賢乎下果不肖乎則生人之理亂未可知也¶
<pb:KR4c0050_WYG_003-8a>¶
將欲利其社稷以一其人之視聴則又有世大夫世食¶
禄邑以盡其封略聖賢生于其時亦無以立于天下封¶
建者為之也豈聖人之制使至于是乎吾固曰非聖人¶
之意也勢也(程敦夫論曰封建古之良法錯出于傳記/寜知非聖人意哉今曰堯舜三代以勢不)¶
(可而不欲去之審若是耶茍得其勢斯可去矣武庚管/蔡之難固當刑之如異姓之韓彭同姓之呉楚也然方)¶
(且命㣲子以繼商封同姓以五十何哉葢成王不以先/代之嗣為可廢周公不以害巳之親為可絶聖人意以)¶
(公天下也栁子何知焉若曰湯武不得巳者私其力耶/茍不私其力則無庸封之矣勝夏去商雖不期而㑹然)¶
(所賴者特在伊吕湯武待之固當如罷侯之秦錮親之/魏矣彼獨不然三等之爵初不之變而千八百國益倍)¶
<pb:KR4c0050_WYG_003-8b>¶
(于前何哉湯武知天下不可以獨治故強枝葉而固本/根聖人意以公天下也栁子弗察焉太抵子厚徒見魏)¶
(晉之弊思欲有所懲艾且又太宗以來羣議蜂起彼其/淺中狹慮期有以度越前人設為誇言不自知覺殊不)¶
(知公而不私者乃所以為聖人意也黄唐曰以封建非/聖人意歟則易于比言親諸侯于豫言利建侯于晉言)¶
(錫馬康侯而繫辭言研諸侯之慮列爵分土見于書諸/侯之地序于禮不能錫命諸侯刺于詩安得謂聖人之)¶
(意不在是乎以郡縣不可革而行之理且安歟則二漢/酷吏傳唐酷吏傳讀之令人拂膺安得謂不可革而治)¶
(安實賴乎大抵有聖君有善治則諸侯得人守令亦得/人非聖君無善治則諸侯不為用守令亦不為用人无)¶
(賢不肖顧所駕御者如何耳為治者/奚必執子厚之説泥一偏之見哉)¶
　　　四維論¶
<pb:KR4c0050_WYG_003-9a>¶
　　　(孫曰管子牧民篇曰國有四維一維絶則傾二/維絶則危三維絶則覆四維絶則滅何謂四維)¶
　　　(一曰禮二曰義三曰亷四曰恥禮不踰節義不/自進亷不蔽惡恥不從枉韓曰公意謂亷恥自)¶
　　　(禮義中出未有有禮義而無亷恥有亷恥而無/禮義故云吾見其二維而未見其所以為四也)¶
管子以禮義亷恥為四維吾疑非管子之言也彼所謂¶
亷者曰不蔽惡也(一無/也字)世人之命亷者(一無/世字)曰不茍得¶
也(一無/也字)世人之命恥者(一無/世字)曰羞為非也然則二者果¶
義歟非歟吾見其有二維未見其所以為四也夫不蔽¶
惡者豈不以蔽惡為不義而去之乎夫不茍得者豈不以¶
<pb:KR4c0050_WYG_003-9b>¶
茍得為不義而不為乎雖不從枉與羞為非皆然然則¶
亷與恥義之小節也不得與義抗而為維聖人之所以¶
立天下曰仁義仁主恩義主斷恩者親之斷者宜之而¶
理道畢矣蹈之斯為道得之斯為徳履之斯為禮誠之¶
斯為信皆由其所之而異名今管氏所以為維者殆非¶
聖人之所立乎又曰一維絶則傾二維絶則危三維絶¶
則覆四維絶則㓕(並見/題註)若義之絶則亷與恥其果存乎¶
亷與恥存則義果絶乎人既蔽惡矣茍得矣從枉矣(諸/本)¶
<pb:KR4c0050_WYG_003-10a>¶
(作茍得而/從枉矣)為非而無羞矣則義果存乎使管子庸人也¶
則為此言管子而少知理道則四維者非管子之言也¶
　　天爵論¶
　　　(韓曰孟子有天爵者有人爵者仁義忠信樂善/不倦此天爵也公卿大夫此人爵也古之人修)¶
　　　(其天爵而人爵從之今之人修其天爵以要人/爵既得人爵而棄其天爵公以為未盡也作此)¶
　　　(論然所謂宣無隠之明著不息之志與孟子修/之之説有以異乎黄曰孟子以仁義忠信謂之)¶
　　　(天爵使人知有仁義篤于自信又知天天理之/自然則能求諸内而不求諸外此其意也子厚)¶
　　　(從而易之曰天爵不在乎仁義忠信而在于明/與志且謂仁義忠信非明不能鑒非志不能取)¶
<pb:KR4c0050_WYG_003-10b>¶
　　　(故有是説殊不知仁義忠信繼之以樂善不倦/雖不及明與志而二者固在其中矣樂善非明)¶
　　　(以鑒之者然乎不倦非志以取之者然乎孟子/之言簡而備學者可以意㑹猶以未盡而少之)¶
　　　(子厚亦費/于言哉)¶
栁子曰仁義忠信先儒名以為天爵(見題/註)未之盡也夫¶
天之貴斯人也則付剛健純粹于其躬(孫曰易大哉乾/乎剛健中正純)¶
(粹精/也)倬為至靈(倬音/卓)大者聖神其次賢能所謂貴也剛¶
健之氣鍾于人也為志得之者運行而可大悠久而不¶
息拳拳于得善孜孜于嗜學則志者其一端耳純粹之¶
<pb:KR4c0050_WYG_003-11a>¶
氣注于人也為明得之者爽達而先覺鑒照而無隠盹¶
盹于獨見(韓曰説文云/盹目也音諄)淵淵于黙識則明者又其一端¶
耳明離為天之用恒久為天之道舉斯二者人倫之要¶
盡是焉故善言天爵者不必在道徳忠信明與志而巳¶
矣道徳之于人猶隂陽之于天也仁義忠信猶春秋冬¶
夏也舉明離之用運恒久之道所以成四時而行隂陽¶
也宣無隠之明著不息之志所以備四美而富道徳也¶
故人有好學不倦而迷其道撓其志者(韓曰撓釋文云/擾也○撓女巧)¶
<pb:KR4c0050_WYG_003-11b>¶
(切/)明之不至耳有照物無遺而蕩其性脱其守者志之¶
不至耳明以鑒之志以取之役用其道徳之本舒布其¶
五常之質充之而彌六合播之而奮百代聖賢之事也¶
然則聖賢之異愚也職此而巳使仲尼之志之明可得¶
而奪則庸夫矣授之于庸夫則仲尼矣若乃明之逺邇¶
志之恒久庸非天爵之有級哉故聖人曰敏以求之(孫/曰)¶
(論語子曰我非生而知/之者好古敏而求之者)明之謂也為之不厭(孫曰論語/又曰抑為)¶
(之不厭誨人不倦/則可謂云爾巳矣)志之謂也道徳與五常存乎人者也¶
<pb:KR4c0050_WYG_003-12a>¶
克明而有恒受于天者也嗚呼後之學者盡力于斯所¶
及焉或曰子所謂天付之者若開府庫焉量而與之耶¶
曰否其各合乎氣者也莊周言天曰自然吾取之¶
　　守道論¶
　　　(孫曰左氏昭公十九年齊侯田于沛招虞人以/弓不進曰昔先君之田也旃以招大夫弓以招)¶
　　　(士皮冠以招虞人臣不見皮冠不敢進仲尼曰/守道不如守官君子韙之韓曰孟子曰昔齊景)¶
　　　(公田招虞人以旌不至將殺之志士不忘在溝/壑勇士不忘喪其元孔子奚其取焉哉取非其)¶
　　　(招不往也守道不如守官信孔子之言矣公乃/曰傳者之誤其果然哉嘗味其言至有曰失其)¶
<pb:KR4c0050_WYG_003-12b>¶
　　　(道而守官者古人不與也意當時必有竊/聖人之言違道而居官者公故為此論云)¶
或問曰守道不如守官何如對曰是非聖人之言傳之¶
者誤也(見題/註)官也者道之器也離之非也未有守官而¶
失道守道而失官之事者也(一無/也字)是固非聖人之言乃¶
傳之者誤也(一無/乃字)夫皮冠者是虞人之物也物者道之¶
凖也守其物由其凖而後其道存焉茍舍之是失道也¶
凡聖人之所以為經紀為名物無非道者命之曰官官¶
是以行吾道云爾(一本作命是以/行吾道云爾)是故立之君臣官府¶
<pb:KR4c0050_WYG_003-13a>¶
衣裳輿馬章綬之數㑹朝表著周旋行列之等(孫曰昭/十一年)¶
(左氏㑹朝之言必聞于表著之位杜預註云/朝内列位常處謂之表著○行音户剛切)是道之所¶
存也則又示之典命書制符璽奏復之文叅伍殷輔陪¶
臺之役(孫曰周禮設其參傅其位陳其殷置其輔註參/謂卿三人伍謂大夫五人殷衆士輔府史庶人)¶
(在官者陪臺/者亦謂臣也)是道之所由也則又勸之以爵禄慶賞之¶
美懲之以黜逺鞭朴梏拲斬殺之慘(孫曰朴小擊也梏/拲者周禮上罪梏)¶
(拲而桎梏手械拲兩手共械○/梏居沃切拲居悚居玊二切)是道之所行也故自天¶
子至于庶人咸守其經分(扶問/切)而無有失道者和之至¶
<pb:KR4c0050_WYG_003-13b>¶
也失其物去其凖道從而喪矣易其小者而大者亦從¶
而喪矣古者居其位思死其官可易而失之哉禮記曰¶
道合則服從不可則去孟子曰有官守者不得其職則¶
去然則失其道而居其官者古人之不與也是故在上¶
不為抗在下不為損矢人者不為不仁函人者不為仁¶
率其職司其扃交相致以全其工也(一本工字作/公下有者字)易位¶
而處各安其分而道達于天下矣(矣一/作也)且夫官所以行¶
道也而曰守道不如守官葢亦喪其本矣未有守官而¶
<pb:KR4c0050_WYG_003-14a>¶
失道守道而失官者也(一本失官下/有之事二字)是非聖人之言傳¶
之者誤也果矣¶
　　時令論上¶
　　　(韓曰嘗觀孔頴達禮記疏案鄭目録云名曰月/令者以其記十二月政之所行也本吕氏春秋)¶
　　　(十二月紀之首章以禮家好事抄合之後人因/題之名曰禮記言周公所作其中官名時事多)¶
　　　(不合周法今申鄭旨釋之案吕不韋集諸儒著/為十二月紀名為吕氏春秋篇首皆有月令與)¶
　　　(此文同是一證也又周無太尉唯秦官有太尉/而此月令云乃命太尉此是官名不同周法二)¶
　　　(證也又秦以十二月建亥為嵗首而月令云為/來嵗受朔日是九月為嵗終十月為朔此是時)¶
<pb:KR4c0050_WYG_003-14b>¶
　　　(不合周法三證也又周有六冕郊天迎氣則用/大裘乗玉輅建太常日月之章而月令服飾車)¶
　　　(旗並依時色此是事不合周法四證也故鄭云/其中官名時事多不合周法然案秦始皇十二)¶
　　　(年不韋死十六年并天下然後以十月為嵗首/嵗首用十月時不韋巳死十五年而不韋不得)¶
　　　(以十月為正又云周書先有月令何得云不韋/所造又秦并天下立郡何得云諸侯又秦以好)¶
　　　(兵殺害毒被天下何能布徳行惠春不興兵既/如此不同鄭必謂不韋作者以吕氏春秋十二)¶
　　　(月紀正與此同不過三五字别且不韋集諸儒/所作為一代大典亦採擇善言之事遵立舊章)¶
　　　(但秦自不能依行何怪不韋所作也然則月令/之書先儒固巳疑之公曰夏后周公之典逸矣)¶
　　　(信/然)¶
<pb:KR4c0050_WYG_003-15a>¶
吕氏春秋十二紀漢儒論以為月令措諸禮以為大法¶
焉其言有十二月七十有二候(孫曰每月六候故十/二月為七十二候)迎¶
日步氣(步謂/推步)以追寒暑之序類其物宜而逆為之備聖¶
人之作也然而聖人之道不窮異以為神不引天以為¶
髙利于人備于事如斯而已矣觀月令之説茍以合五¶
事配五行而施其政令離聖人之道不亦逺乎凡政令¶
之作有俟時而行之者有不俟時而行之者是故孟春¶
修封疆端徑術(徑古定切術音遂/按禮記當作遂)相土宜無聚大衆季¶
<pb:KR4c0050_WYG_003-15b>¶
春利堤防達溝瀆(音/讀)止田獵備蠶器合牛馬百工無悖¶
于時孟夏無起土功無發大衆勸農勉人仲夏班馬政¶
聚百藥(此一句在禮記/乃孟夏非仲夏)季夏行水殺草糞田疇美土疆¶
土功兵事不作孟秋納材葦(此一句季/夏非孟秋)仲秋勸人種麥¶
季秋休百工人皆入室具衣裘舉五榖之要合秩芻養¶
犧牲(此二句季夏/非是季秋)趨人牧斂(張曰趨疾也逡/遇切韓曰音促)務蓄菜(此/二)¶
(句仲秋非/作季秋)伐薪為炭孟冬築城郭穿竇窖(韓曰説文云/竇空也窖地)¶
(藏也上音/豆下音教)修囷倉(此四句仲秋非孟冬韓曰説文/囷倉之圓者也○囷區倫切)謹葢¶
<pb:KR4c0050_WYG_003-16a>¶
藏(才浪切/又如字)勞農以休息之(韓曰説文云勞/慰也朗到切)收水澤之賦¶
仲冬伐木取竹箭季冬講武習射御出五榖種計耦耕¶
具田器合諸侯制百縣輕重之法貢職之數(自合諸侯/以下至此)¶
(季秋非/季冬)斯固俟時而行之所謂敬授人時者也其餘郊¶
廟百祀亦古之遺典不可以廢誠使古之為政者非春¶
無以布徳和令行慶施惠養㓜少省囹圄(韓曰省察也/審也囹圄獄)¶
(也○省息井切/囹音零圄音語)賜貧窮禮賢者非夏無以贊傑俊遂賢¶
良舉長大行爵出禄斷薄刑決小罪節嗜慾靜百官非¶
<pb:KR4c0050_WYG_003-16b>¶
秋無以選士厲兵任有功誅暴慢明好惡修法制養衰¶
老申嚴百刑斬殺必當(丁浪/切)非冬無以賞死事恤孤寡¶
舉阿黨易闗市來商旅審門閭正貴戚近習罷官之無¶
事者去器之無用者則其闕政亦以繁矣斯固不俟時¶
而行之者也變天之道絶地之理亂人之紀舍孟春則¶
可以有事乎作淫巧以蕩上心舍季春則可以為之者¶
乎夫如是内不可以納于君心外不可以施于人事勿¶
書之可也又曰反時令則有飄風暴雨霜雪水潦大旱¶
<pb:KR4c0050_WYG_003-17a>¶
沈隂氛霧寒暖之氣大疫風欬鼽嚏瘧寒疥癘之疾(張/曰)¶
(鼽月令云人多鼽&KR0329;説文云鼽病/寒鼻塞也○鼽音求&KR0329;丁計切)螟蝗五榖𤓰瓠果實¶
不成蓬蒿藜莠並興之異女災胎天傷水火之訛冦戎¶
來入相掠兵革並起道路不通邊境不寜土地分裂四¶
鄙入堡(韓曰説文堡堤/也障也堡音保)流亡遷徙之變若是者特瞽史¶
之語非出聖人者也然則夏后周公之典逸矣(孫曰夏/小正周)¶
(時訓二書名夏后/周公之典謂此也)¶
　　時令論下¶
<pb:KR4c0050_WYG_003-17b>¶
或者曰月令之作所以為君人者法也葢非為聰明睿¶
智者為之將慮後代有昬昧傲誕而肆于人上忽先王¶
之典舉而廢之近而取之若陳隋之季是也故取仁義¶
禮智信之事附于時令俾時至而有以發之也不為之¶
時(一無/時字)將因循放蕩而皆無其意焉爾于是又為之言¶
五行之反戾相盪相摩妖災之説以震動于厥心古之¶
所以防昏亂之術也今子發而揚之使前人之奥秘布¶
露顯明則後之人而又何憚耶曰聖人之為教立中道¶
<pb:KR4c0050_WYG_003-18a>¶
以示于後曰仁曰義曰禮曰智曰信謂之五常言可以¶
常行者也(行字下一/有之字)防昏亂之術為之勤勤然書于方¶
冊興亡治亂之致永守是而不去也未聞其威之以怪¶
而使之時而為善所以滋其怠傲而忘理也語怪而威¶
之所以熾其昏邪淫惑而為禱禳厭勝鬼怪之事以大¶
亂于人也且吾子以為畏冊書之多孰與畏人之言使¶
諤諤者言仁義利害焯乎列于其前而猶不悟(韓曰焯/説文曰)¶
(明也/音灼)奚暇顧月令哉是故聖人為大經以存其直道將¶
<pb:KR4c0050_WYG_003-18b>¶
以遺後世之君臣必言其中正而去其竒衺(孫曰竒衺/不正也上)¶
(居宜切不與邪字/同二字出周禮)其有嚚然而不顧者(韓曰説文云嚚/語聲也左氏口)¶
(不道忠信之言為/嚚○嚚魚中切)雖聖人復生無如之何又何冊書之¶
有若陳隋之季暴戾淫放則無不為矣求之二史豈復¶
有行月令之事者乎然而其臣有勁悍者爭而與之言¶
先王之道猶十百而一遂焉然則月令之無益于陳隋¶
亦固矣立大中去大惑捨是而曰聖人之道吾未信也¶
用吾子之説罪我者雖窮萬世吾無憾焉爾¶
<pb:KR4c0050_WYG_003-19a>¶
　　斷刑論上(文闕/)¶
　　斷刑論下(斷都/玩切)¶
余既為斷刑論或者以釋刑復于余其辭云云余不得¶
巳而為之一言焉夫聖人之為賞罰者非他所以懲勸¶
者也賞務速而後有勸罰務速而後有懲必曰賞以春¶
夏而刑以秋冬(孫曰二句左傳襄公二十/六年蔡大夫聲子之言)而謂之至理¶
者偽也使秋冬為善者(一無/冬字)必俟春夏而後賞則為善¶
者必怠春夏為不善者(一無/夏字)必俟秋冬而後罰則為不¶
<pb:KR4c0050_WYG_003-19b>¶
善者必懈(韓曰説文云懈怠也/居隘切巳下並同)為善者怠為不善者懈¶
是敺天下之人而入于罪也(敺音區/下同)敺天下之人入于¶
罪又緩而慢之以滋其懈怠此刑之所以不措也必使¶
為善者不越月踰時而得其賞則人勇而有勸焉為不¶
善者不越月踰時而得其罰則人懼而有懲焉為善者¶
日以有勸為不善者日以有懲是敺天下之人而從善¶
逺罪也敺天下之人而從善逺罪是刑之所以措而化¶
之所以成也或者務言天而不言人是惑于道者也胡¶
<pb:KR4c0050_WYG_003-20a>¶
不謀之人心以熟吾道(韓曰熟或作孰非是當取孟/子仁亦在夫熟之而已之意)吾¶
道之盡而人化矣是知蒼蒼者焉能與吾事而暇知之¶
哉果以為天時之可得順大和之可得致則全吾道而¶
得之矣全吾道而不得者非所謂天也非所謂大和也¶
是亦必無而巳矣又何必枉吾之道曲順其時以諂是¶
物哉吾固知順時之得天不如順人順道之得天也何¶
也使犯死者自春而窮其辭欲死不可得貫三木(孫曰/後漢)¶
(范滂傳皆三木囊頭三木項手足皆有/械司馬遷曰魏其大將也衣赭闗三木)加連鎻而致之¶
<pb:KR4c0050_WYG_003-20b>¶
獄吏大暑者數月痒不得搔(蘇曹/切)痺不得搖(韓曰説文/云痺足氣)¶
(不至病○/痺必至切)痛不得摩飢不得時而食渇不得時而飲目¶
不得瞑(韓曰説文曰暝目不/明也○瞑莫定切)支不得舒怨號之聲(怨號/並平)¶
(聲/)聞于里人如是而大和之不傷天時之不逆是亦必¶
無而巳矣彼其所宜得者死而巳也又若是焉何哉或¶
者乃以為雪霜者天之經也雷霆者天之權也非常之¶
罪不時可以殺人之權也當刑者必順時而殺人之經¶
也是又不然夫雷霆雪霜者特一氣耳非有心于物者¶
<pb:KR4c0050_WYG_003-21a>¶
也聖人有心于物者也春夏之有雷霆也或發而震破¶
巨石裂大木木石豈為非常之罪也哉秋冬之有霜雪¶
也舉草木而殘之草木豈有非常之罪也哉彼豈有懲¶
于物也哉彼無所懲則效之者惑也果以為仁必知經¶
智必知權是又未盡于經權之道也何也經也者常也¶
權也者達經者也皆仁智之事也離之滋惑矣經非權¶
則泥(乃計/切)權非經則悖是二者強名也曰當(丁浪切/下同)斯¶
盡之矣當也者大中之道也離而為名者大中之器用¶
<pb:KR4c0050_WYG_003-21b>¶
也知經而不知權不知經者也知權而不知經不知權¶
者也偏知而謂之智不智者也偏守而謂之仁不仁者¶
也知經者不以異物害吾道知權者不以常人怫吾慮¶
合之于一而不疑者信于道而巳者也且古之所以言¶
天者葢以愚蚩蚩者耳(孫曰説文云/蚩蚩敦厚貌)非為聰明睿智者¶
設也或者之未達不思之甚也¶
　　辯侵伐論¶
　　　(在集賢院為徴天下兵討淮西作孫曰徳宗貞/元十五年三月甲寅淮西節度使呉少誠反遣)¶
<pb:KR4c0050_WYG_003-22a>¶
　　　(兵襲唐州掠百姓千餘人而去九月丙辰詔削/奪少誠官爵令諸道進兵討之時公為集賢院)¶
　　　(正字作也韓曰公此論意謂淮右一方負固似/不足以動天下之兵誠有此理然自少誠死元)¶
　　　(濟繼立十有八年而兵不解迄憲宗元和十二/年始克平之則前日之所以申其惡于天下者)¶
　　　(亦所不/免哉)¶
春秋之説曰凡師有鐘鼓曰伐無曰侵(孫曰莊二十九/年左氏之文)¶
周禮大司馬九伐之法曰賊賢害人則伐之負固不服¶
則侵之(孫曰負恃也/固險固也)然則所謂伐之者聲其惡于天下¶
也聲其惡于天下必有以厭于天下之心夫然後得行¶
<pb:KR4c0050_WYG_003-22b>¶
焉古之守臣有朘人之財(韓曰朘縮也音宣朘字/一作沒一作私一作傷)危人¶
之生而又害賢人者内必棄于其人外必棄于諸侯從¶
而後加伐焉動必克矣然猶校徳而後舉量力而後㑹¶
備三有餘而以用其人一曰義有餘二曰人力有餘三¶
曰貨食有餘是三者大備則又立其禮正其名修其辭¶
其害物也小則誥誓徴令不過其隣雖大不出所暴非¶
有逆天地横四海者不以動天下之師故師不踰時而¶
功成焉斯為人之舉也故公之公之而鐘鼓作焉夫所¶
<pb:KR4c0050_WYG_003-23a>¶
謂侵之者獨以其負固不服而壅王命也内以保其人¶
外不犯于諸侯其過惡不足暴于天下致文告修文徳¶
而又不變然後以師問焉是為制命之舉非為人之舉¶
也故私之私之故鼓鐘不作斯聖人之所志也周道既¶
壊兵車之軌交于天下而罕知侵伐之端焉是故以無¶
道而正無道者有之以無道而正有道者有之不増徳¶
而以遂威者又有之故世日亂一變而至于戰國而生¶
人耗矣是以有其力無其財君子不以動衆有其力有¶
<pb:KR4c0050_WYG_003-23b>¶
其財無其義君子不以帥師合是三者而明其公私之¶
説而後可焉嗚呼後之用師者有能觀乎侵伐之端則¶
善矣¶
　　六逆論¶
　　　(韓曰左氏隠三年傳曰公子州吁嬖人之子也/有寵而好兵公弗禁石碏諌曰愛子教以義方)¶
　　　(弗納于邪驕奢淫佚所自邪也且夫賤妨貴少/陵長逺間親新間舊小加大淫破義所謂六逆)¶
　　　(也君義臣行父慈子孝兄愛弟敬所謂六順也/去順效逆所以速禍也弗聴公謂石碏之論有)¶
　　　(不可槩者故/從而辨之)¶
<pb:KR4c0050_WYG_003-24a>¶
春秋左氏言衛州吁之事因載六逆之説曰賤妨貴少¶
陵長逺間親新間舊小加大淫破義六者亂之本也余¶
謂少陵長小加大淫破義是三者固誠為亂矣然其所¶
謂賤妨貴逺間親新間舊雖為理之本可也何必曰亂¶
夫所謂賤妨貴者葢斥言擇嗣之道子以母貴者也若¶
貴而愚賤而聖且賢以是而妨之其為理本大矣而可¶
捨之以從斯言乎此其不可固也夫所謂逺間親新間¶
舊者葢言任用之道也使親而舊者愚逺而新者聖且¶
<pb:KR4c0050_WYG_003-24b>¶
賢以是而間之其為理本亦大矣又可捨之以從斯言¶
乎必從斯言而亂天下謂之師古訓可乎此又不可者¶
也嗚呼是三者擇君置臣之道天下理亂之大本也為¶
書者執斯言著一定之論以遺後代上智之人固不惑¶
于是矣(一無/矣字)自中人而降守是為大據而以致敗亂者¶
(敗一/作賊)固不乏焉晉厲死而悼公入乃理(韓曰晉世家厲/公多外嬖欲盡)¶
(去羣大夫而立諸姬兄弟欒書中行偃襲捕厲公囚之/迎公子周于周而立之是為悼公悼公曰寡人自以疎)¶
(逺毋幾為君今大夫不忘文㐮之意而惠立桓叔之後/使得奉晉祀敢不戰戰乎于是逐不臣者十人修舊功)¶
<pb:KR4c0050_WYG_003-25a>¶
(施徳/惠)宋襄嗣而子魚退乃亂(韓曰宋世家湣公七年宋/大水魯使臧文仲往弔公)¶
(曰寡人不能事鬼神政不修故水臧文仲善此言此言/乃公子子魚教湣公也及襄公立十三年伐鄭楚伐宋)¶
(以救鄭襄公欲戰子魚諌公弗/聴遂與楚戰敗傷于泓而卒)貴不足尚也秦用張禄¶
而黜穰侯乃安(韓曰張禄范雎也穰侯魏冉也秦昭王/母宣太后弟先是穰侯事秦攻取無虚)¶
(日至周赧王四十九年秦拔魏范雎説秦王曰臣在山/東時謂秦之有太后穰侯不聞有王王于是廢太后黜)¶
(穰侯以范雎為相/封應侯事見史)魏相成璜而疎呉起乃危(韓曰成魏/成也文侯)¶
(之弟璜翟璜也文侯二十五年以成為相時呉起事魏/有功至武侯立以田文為相起不悦自是去魏之楚楚)¶
(以為相事見/史璜胡光切)親不足與也苻氏進王猛而殺樊世乃興¶
<pb:KR4c0050_WYG_003-25b>¶
(韓曰晉史苻堅招王猛一見如舊堅繼立遂以猛為中/書侍郎日見親幸特進姑臧樊世與猛爭論于堅前世)¶
(欲擊猛堅怒斬之于是羣/臣見猛皆屏息堅日熾矣)胡亥任趙髙而族李斯乃滅¶
(韓曰胡亥秦二世也李斯自始皇時已用于秦然胡亥/嘗有私于趙高及即位高遂誣斯反狀腰斬咸陽市夷)¶
(三族二世乃以趙/高為相事見史)舊不足恃也顧所信何如耳然則斯¶
言殆可以廢矣噫古之言理者罕能盡其説建一言立¶
一辭則臲卼而不安(童曰臲卼危也/上音孽下音兀)謂之是可也謂之¶
非亦可也混然而巳教于後世莫知其所以去就明者¶
慨然將定其是非則拘儒瞽生相與羣而咻之(童曰咻/説文云)¶
<pb:KR4c0050_WYG_003-26a>¶
(痛念聲孟子衆楚人/咻之音休又況羽切)以為狂為怪而欲世之多有知者¶
可乎夫人可以及化者天下為不少矣然而罕有知聖¶
人之道則固為書者之罪也¶
　¶
　¶
　¶
　¶
　¶
<pb:KR4c0050_WYG_003-26b>¶
　¶
　¶
　¶
　¶
　¶
　¶
　¶
　五百家註栁先生集巻三¶
